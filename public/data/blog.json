[
    {
        "order": 29,
        "title": "بی عنوان",
        "description": "",
        "date": "پاییز ۰۳",
        "body": "ماشین‌های روبه‌رو آن‌قدر کج و معوج می‌شوند که مطمئنم یکی از آن‌ها با ما برخورد می‌کند. عبور کردن هر ماشین تنها ۲-۳ ثانیه طول می‌کشد اما در همان چند ثانیه یک داستان ۲-۳ ساله از تصادف و مصائبش می‌سازم و مرور می‌کنم. تصاویر آن‌قدر محدب و مقعر می‌شوند که نمی‌فهمم چشمانم مشکل پیدا کرده‌اند یا شیشه ماشین شوخی‌اش گرفته. نمی‌فهمم تصاویر واقعی‌اند یا فریم‌هایی از داستان‌هایی که ساخته‌ام. نمی‌دانم فرمان دستانم را گرفته یا دستان من فرمان را.\r\n نمی‌دانم چگونه راه را طی کرده‌ایم. حتا نمی‌دانم کدام راه. مدام پلک می‌زنم تا شاید درست شود. کار دیگری به ذهنم نمی‌رسد..",
        "className": "farsiPost",
        "image": null
    },
    {
        "order": 28,
        "title": "بی عنوان",
        "description": "",
        "date": "تابستان ۰۳",
        "body": "ناگهان بر روی دیوار ظاهر می‌شوی، تا همواره بمانی. از این خانه به آن خانه، از این دیوار به آن دیوار، از آن شهر به این شهر. به یاد بار آخر، و آخرین آهنگی که گذاشتی. مدرس را جنوب می‌رفتی و مسیری که چشم بسته می‌رفتیم را اشتباه. من نگران می‌شدم و دلواپس. و نگران ماندم، و دلواپس. [هرچند که دیگر نه برای تو.] صدا بلند پخش می‌شود، باد از پنجره می‌وزد، بوق ماشین‌ها در موزیک حل می‌شود، از ترس چشمانم را می‌بندم و سقف ماشین را می‌چسبم، و نمی‌دانم که این حس قرار است روی دیوار خانه‌ام ابدی شود. صدا بلند می‌آید:\r\nHey you! You are losing you're losing you're losing your Vitamin C.\r\nاز دست دادی. می‌دانستی؟ \r\nقاب شدی، به مادی‌ترین شکل. حتا بعد از من هم می‌مانی دیگر.",
        "className": "farsiPost",
        "createdAt": "2024-08-13T09:53:33.561971Z",
        "image": null
    },
    {
        "order": 27,
        "title": "بی‌عنوان",
        "description": "",
        "date": "تابستان ۰۳",
        "body": "زیر چتر اجاره‌ای می‌خوابم و فکر می‌کنم چند بار دیگر قرار است باز و بسته شود، تا صاحبش مجاب شود که دیگر عمر آن به پایان رسیده. فکر می‌کنم روی سر چند نفر دیگر قرار است باز شود و قرار است چند یورو به صاحبش برساند. چه کسانی زیر آن می‌خوابند و قرار است از کنار هم رد شوند بدون آنکه ذره‌ای از آن مطلع باشند. چقدر تمام این فکرها بیهوده‌اند، همان‌قدر که فکر کردن درباره سایر چیزها. فکر کردن به دلیل پیدایش جهان و پیشبردن مباحث ماشین لرنینگ از دید من همان‌قدر اهمیت دارند که فکر کردن درباره این چتر. چه بسا این فکرها مهم‌تر هم باشند. نمی‌دانم. من که جواب هیچ‌یک را نمی‌دانم و نخواهم دانست، پس ترجیح می‌دهم به این مسائل مسخره فکر کنم، تا شاید لبخندی زدم. تا شاید بغضی کردم. تا شاید لبخند و بغضی گرفتم.",
        "className": "farsiPost",
        "createdAt": "2024-08-10T13:21:23.143864Z",
        "image": null
    },
    {
        "order": 26,
        "title": "بی‌عنوان",
        "description": "",
        "date": "فروردین ۰۳",
        "body": "صداها و نورها آنقدر زیاد می‌شوند که توان تشخیص صداهای واقعی و غیرواقعی را از دست می‌دهم. هر چیزی که بخواهم را می‌شنوم و هرچیزی که می‌خواهم را می‌بینم. با همه چشم‌درچشم می‌شوم و یک‌بار من چشمانم را می‌دزدم و یک‌بار آن‌ها. صداها در نورها حل می‌شوند و دست‌ها در هم. چشم‌ها بسته می‌شوند و وقتی باز، به دنبال چشمانی دیگر. ذهن برای خودش جلو می‌رود و چشمان و گوش‌ها برای خود. دیگر صدا و تصویر هم‌خوانی ندارند. بیرون می‌آیم. می‌نشینم. به دور و بر نگاهی می‌اندازم. پرتو نوری می‌بینم. چشمانم را می‌بندم. نفس می‌کشم. لبخند می‌زنم. یک‌سال بزرگ شده‌ام. انگار ۱۰ سال است. راضی، کم پشیمان. باز می‌گردم. نگاه‌ها به هم می‌خورند. آن‌چه باید را می‌بینم. آن‌چه می‌خواهم را می‌بینم. دیگر صبح است. شاید هم نه. \r\n\r\nدیگر هیچ‌چیز را قطعی نمی‌دانم.",
        "className": "farsiPost",
        "createdAt": "2024-04-02T18:38:39.065497Z",
        "image": null
    },
    {
        "order": 25,
        "title": "بی عنوان",
        "description": "",
        "date": "شهریور ۰۲",
        "body": "چشمانم را می‌بندم و مسیری را راه می‌روم که پارسال می‌رفتم، که پیش از آن می‌رفتم. تمام حس‌هایم را درگیر می‌کنم تا جزئیات بازسازی شوند. از کدام کوچه باید بپیچم تا به کجا برسم. از رمینگتون اونیو می‌پیچم و به دکه سر ابیورد می‌رسم. در غزالی قدم می‌زنم و به جای حافظ به گلوکن‌باخ‌ می‌رسم. صداها را به یاد می‌آورم. پستی بلندی‌های خیابان را. صندوق‌های زرد و آبی پُست‌ را. بوها را. مکالمه‌ رهگذران را. اشک‌ها را. ترس‌ها را. ترس‌ها را. آغوش‌ها را. دست‌ها را. مگر تا کی می‌توانم با این جزئیات همه‌چیز را بسازم؟ مگر حافظه تا چند سال دیگر درست کار می‌کند؟‌ اصلن چه اهمیتی دارد که درست کار کند؟ در یک گوشم دنگ‌شو چارلی‌ پارکر می‌خواند و در گوش دیگرم تام یورک چهارگاه می‌زند؛ یکی سه‌ضربی و آن‌یکی چهارضربی، که تنها سر ضرب‌های مضرب ۱۲ هم‌‌ضرب می‌شوند. ریتم را گم می‌کنم. خسته‌ می‌شوم. می‌ایستم. می‌شینم. چشمانم را باز، باز می‌کنم. دیگر نمی‌دانم بازند یا بسته.\r\n\r\n\r\n* جایی خواندم که فلانی ثبت‌کرده هر ۱۰۰ سال نیم ثانیه از عمر سال‌ها کم می‌شود. لابد مهم است. کاش اما می‌نوشت هر یک‌سال چقدر از عمر ما کم می‌‌شود.\r\n\r\n\r\n🎶 Analyse - Thome Yorke",
        "className": "farsiPost",
        "createdAt": "2023-09-10T14:46:44.242680Z",
        "image": null
    },
    {
        "order": 25,
        "title": "بی‌عنوان",
        "description": "",
        "date": "نمی‌دانم کِی.",
        "body": "هدفون‌هایمان را روی گوش می‌گذاریم، و هر یک از یک سمت شروع به حرکت می‌کنیم. آن‌قدر می‌رویم که تنها صداها بتوانند هم را پیدا کنند. صدای موسیقی را بلند می‌کنیم، آن‌قدر بلند که صدای دیگری نشنویم. آن‌قدر بلند که صدایی نماند برای شنیدن، جز صدای حرکت انگشتان روی فرت‌ها و کلاویه‌ها. چشم‌ها را از هم می‌دزدیم،  دست‌ها را مشت می‌کنیم، دهان‌ها را می‌بندیم. هدفون‌ها را برمی‌داریم، دست‌ها را باز می‌کنیم و چشم‌ها را می‌گشاییم. دیگر آن‌جا را نمی‌شناسیم. فضایی معلق میان هرچه بوده و باید می‌بود و کاش می‌بود و خواهد بود. فضایی برهنه و سرشار از هیچ. می‌خواهم حرف بزنم نمی‌توانم. می‌خواهم بشنوم نمی‌توانم. اما خواهم گفت، و تو خواهی شنید. اما خواهی گفت و خواهم شنید. دست‌های من را می‌گیری، راه می‌افتی. نگهت می‌دارم. چشم‌هایم را به چشم‌هایت خیره می‌کنم، مشت‌هایم را دست می‌کنم، دهانم را فریاد می‌کنم، گوش‌هایم را باز می‌کنم. اندوهم را خشم می‌کنم، خشمم را اندوه می‌کنم. افسوسم را فراموش می‌کنم و به یاد می‌آورم. تو را لمس می‌کنم و پس می‌زنم. در تو فرو می‌روم و از تو بیرون می‌آیم‌. از تو هیچ نمی‌خواهم و همه‌چیز می‌خواهم.\r\n\r\nچرا بازگشتی؟",
        "className": "farsiPost",
        "createdAt": "2024-08-29T12:51:53.645835Z",
        "image": null
    },
    {
        "order": 24,
        "title": "بی عنوان",
        "description": "",
        "date": "شهریور ۰۲",
        "body": "یک روز میان بازی پایت را گرفتی و از درد زمین را چنگ زدی و رفتی یک گوشه تا استراحت کنی. کفشت را درآوردی، آب یخ‌ها را تا آخر خوردی، به چهره‌های مضطرب نگاه کردی، کفش‌ و جوراب را پوشیدی و گفتی: \"بریم\". انگار نه انگار ۱۰ دقیقه همه را معطل خودت کرده‌ای و تمام آب‌ها را خورده‌ای. بازی را هم به هم زدی. مسخره‌ترین چیزی‌ست که یادم مانده.",
        "className": "farsiPost",
        "createdAt": "2023-09-03T17:30:30.011131Z",
        "image": null
    },
    {
        "order": 23,
        "title": "بی عنوان",
        "description": "بی عنوان",
        "date": "تابستان ۰۱",
        "body": "شاید زبان آن‌قدر هم تقدس ندارد. نه تنها تقدس ندارد که بسیاری از مشکلات از ضعف آن می‌آید. فکر را تک‌بُعدی می‌کند. عرض هر مفهومی را صفر می‌کند. هر آن تنها یک صدا. یک حرف. یک کلمه. چه الزامی دارد فکر یک بُعد باشد؟ سرشار از مفاهیم ضد و نقیض توامان نباشد؟ حالا بیا و یک فکری که ۱۰۰۰ بُعد دارد را به زبان بیاور. معلوم است نمی‌شود.\r\n* دو نُت را با هم بنواز، صد رنگ را روی هم بکش. هزار نت کجا، دو نت کجا. هزار بُعد کجا، یک بعد کجا. بی‌نهایت بُعد کجا.",
        "className": "farsiPost",
        "createdAt": "2023-07-14T17:17:24.857307Z",
        "image": null
    },
    {
        "order": 22,
        "title": "بی عنوان",
        "description": "",
        "date": "اسفند ۰۱",
        "body": "دلم برایش تنگ می‌شود مدام. [حالا که دیگر شادی‌هایمان را به اشتراک نمی‌گذاریم (کدام شادی؟) پس می‌نویسم.] که نبودنش مجالی شده برای بهانه غصه. از هرچه ناراحت باشم به او باز می‌گردم، که مگر چیزی از آن تلخ‌تر و بی‌جبران‌تر می‌تواند؟ که اگر آن تلخی گذشت پس باقی‌اش نیز هم، اما مگر می‌گذرد؟ گذشته‌است؟ نه کشته‌شد نه موشک خورد، اما هربار می‌بینم و می‌شنوم، مثل امروز‌‌ و آن‌روز، برایم هم‌طراز می‌شود، فقدان فقدان است، و فکر و خیال بی‌انتها.\r\n* تلخی پیروزی بی او و همه آن‌هایی که نیستند بی‌اندازه است؛ همه آ‌ن‌هایی که محکم بغل می‌کردیم در آنِ پیروزی. دوست دارم بازگردم و از تمامی که می‌خواهم در پیروزی بغل کنم قول بگیرم، تک به تک، که بمانند، که باشند. که ببینند، چرا که جشن هرچه پر ما تر، لذت آن وصف‌ناپذیرتر. که چه افسوسی بزرگتر از نبودن آن‌ها که باید، در آن لحظه.",
        "className": "farsiPost",
        "createdAt": "2023-03-13T15:28:19.285331Z",
        "image": null
    },
    {
        "order": 19,
        "title": "بی عنوان",
        "description": "",
        "date": "آذر ۰۱",
        "body": "چیزی فرای آسانی توالی آکوردهای «بلا چاو» وجود دارد لابد که دستان هر کولی شهر روی آن‌ها می‌لغزد، بدون استثنا. یک پیوند ابدی میان شهرها و یادآوری زیبارویان که وظیفه فراموش‌نشدنشان گردن کولی‌هاست. زیبارویانی که چیزی جز زیبایی برای شهرشان نمی‌دیدند و نمی‌بینند. هرچقدر هم بد صدا، هرچقدر هم کم صدا، یاد‌آور پیمان نانوشته شهرها و مردمانش، مردمان زیبایش، بی‌اندازه زیباش. لایق چندثانیه مکث، هربار، و مرور نام‌هایی که از ذهنمان گذشته‌اند. اولین مردمان نیستیم، آخرینش هم نه. همان نغمه ساده هم کافیست تا فراموش نکنیم، هیچ‌وقت، آن‌هنگام که بی‌تفاوت قدم می‌زنیم، در هر خیابانی، در هر شهری، آن‌هایی که رفته‌اند. نام‌های آن مردمان زیبا. زندگی آن مردم زیبا. حک شود، بر سنگ‌فرش‌های تک‌تک خیابان‌ها، تا ابد، تا خشم شود،‌ خشم بماند، عمل کند، تا آن گل زیبای پرسایه بروید، بر بالای بلندترین کوه دنیا. برای مهسا و حدیث. برای نیکا. برای کیان. که زیباترین بودند. که زیباترین مانده‌اند. که زیباترین می‌مانند. زیباتر از هر کس دیگری.\r\n\r\n* «چاو» سلام است یا خداحافظی؟ به گمانم که سلام. خداحافظی به چه کارمان می‌آید؟",
        "className": "farsiPost",
        "createdAt": "2022-12-08T06:29:33.503261Z",
        "image": null
    },
    {
        "order": 18,
        "title": "بی‌عنوان",
        "description": "",
        "date": "تیر؟ مرداد؟ ۰۱",
        "body": "باور کن بار آخر است که از تو می‌نویسم. اتفاقی دیدم برای کینگ‌رام نوشتی که فیزیک می‌خوانی و کوانتوم می‌فهمی و می‌تواند با تو حرف بزند. نزد. دیگر اتفاقی چیزی را نخواهم دید. همین؟ همین‌قدر مسخره؟ یک روز بیدار شوی و تلفنت زنگ پشت زنگ بخورد، تو هم ککت نگزد؟ ‌آن فلان عکس بشود آخرین عکس، فلان پیغام بشود آخرین پیغام؟‌ نمی‌دانی چقدر خوشحالم که تنها سالی که انتخاب کردی که تولدم را تبریک نگویی همین امسال بود. عجیب نیست؟ از ۲۰ انتخابی که داشتی همین آخری را برگزیدی. بهترین انتخاب. این آهنگ هم ربطی به تو ندارد. شاید هم دارد. به فکرت بودم، به گوشم خورد. زیبا بود. وقتی شنیدم یاد یک شب تولدت افتادم و دنبال ویدیو‌ آن شب گشتم. پیدا نکردم. بازهم نمی‌دانی چقدر خوشحالم که پیدا نشد. نه آخرین عکس را دنبالش می‌گردم، نه اولین. عکس و فیلم می‌خواهم چه‌ کار؟\r\n\r\nI Will - Radiohead 🎶",
        "className": "farsiPost",
        "createdAt": "2022-07-09T02:41:04.449120Z",
        "image": null
    },
    {
        "order": 15,
        "title": "بی عنوان",
        "description": "",
        "date": "اردیبهشت ۰۱",
        "body": "یک‌سال پایان‌نامه نوشتم که عکس‌های تار به‌دردنخور نیستند؛ می‌توان از آن‌ها هم چیزهایی فهمید. از همان تار بودنشان. اصلن، تار بودنشان گاهن بیشتر به درد می‌خوردند تا تار نبودنشان. آن‌جا بحث میکروسکوپ بود و سلول که اگر بخواهم تفتش بدهم، می‌توان به فلان و بهمان هم بسطش دهم. نمی‌دهم. آخرش هم دل خوشی از آن پایان‌نامه نداشتم. لایش را باز نکردم و دیگر هم نمی‌کنم. جور در نمی‌آید. عکس تار مزخرف است. هرچیزی تارش مزخرف است. بسط دادن ندارد. کاش حول شفاف‌کردن تارها می‌نوشتمش. همان می‌شد، به شکلی دیگر. نه دست و پا زدن میان انبوهی عکس تار.\r\nمثل همین این عکس. افتضاح است.",
        "className": "farsiPost",
        "createdAt": "2022-05-10T05:03:59.278145Z",
        "image": "tar.jpeg"
    },
    {
        "order": 16,
        "title": "بی عنوان",
        "description": "",
        "date": "اردیبهشت ۰۱",
        "body": "همه آن مکالمه‌های مزخرف، آخرش به فیزیک کوانتوم ختم می‌شد و تعریف کردن از کارهای عجیبی که می‌کنی، با سرپوش این‌ها که چیزی نیست، تویی که کارت درست است، با یک نصف هایدا. و من گیج از حجم دانش تو، از کارهایت  در سمپاد و کد زدن و بازی ایکس‌او و چه، با هوش مصنوئی، تا امروز، مصائب و روش‌های حل p = np، برای همیشه. نوشیدن و پیانو زدنت. لایی کشیدن‌های بی‌مزه بی‌دلیلت، با جز نیویورکی عجیبت. شورت‌کات‌های بیشمار کیبوردت و فیفای افتضاحت. دلم می‌گیرد. بعید است باز شود. مگر آدم چند دوست با تاریخ تو می‌سازد؟ یک. و اکنون صفر. نبودنت چیزی جز افسوس نیست. هرچند که این افسوس آینده‌است، که آنچه گذراندیم تمامش جایش امن است و جای افسوس نیست.\r\nقرارمان سر ۱۹ام، که آخر تابلو‌اش هم مال خودت شد، برای کلاس فرانسوی که هیچ‌وقت یادش نگرفتیم، و دیگر هرگز نخواهم گرفت.\r\n* سهیل",
        "className": "farsiPost",
        "createdAt": "2022-05-11T17:05:30.854593Z",
        "image": "soheil.jpeg"
    },
    {
        "order": 17,
        "title": "بی عنوان",
        "description": "",
        "date": "بهمن ۰۰",
        "body": "سرم را می‌گردانم و ردی سیاه می‌بینم. گردنم می‌چرخد تا دنبالش کنم. می‌مانم که وهم است یا حقیقت، که گم می‌شود. می‌دانم که وهم نبوده. می‌دانم که همیشه این رد را خواهیم دید. می‌دانم که گردنمان برای همیشه کج می‌شود برای دنبال کردن رد. پر از دود. بی هیچ صدا و رنگی. بی هیچ انفجاری. سرد سرد، پر از خشم و ترس، از میان پنجره کوچک، رو به نورهایی که هرروز کم‌‌سوتر می‌شوند.",
        "className": "farsiPost",
        "createdAt": "2022-05-16T22:13:11.001969Z",
        "image": null
    },
    {
        "order": 2,
        "title": "زردها بیهوده قرمز نشدند. نمی‌شوند.",
        "description": "",
        "date": "فروردین ۹۹",
        "body": "دیگر اما می‌دانم برگ‌های زیادی سبز نخواهند شد. دیگر برگی نمانده، بذری نمانده که بخواهد سبز شود. آیه یاس نمی‌خوانم، نفوس بد هم نمی‌زنم، که همانی که گذشت را می‌نویسم. امید، متلاشی شد و ساخته‌شدن دوباره‌اش زمان می‌خواهد. خنده‌ام می‌گیرد هنگامی که می‌خوانم غرهای سال‌های قبل را، و می‌ترسم که بازهم تکرار شود این خنده، سال‌های بعد. پس بهتر است قبول کنیم آن‌چه هستیم را تا دیگر خنده‌ای شکل نگیرد به حال این روزها. زمان، آن‌ چیزی‌ست که به آن نیاز داریم، و نه هیچ چیز دیگری.\r\nما آرام آرام از مردمانی فریادزن و پرامید تبدیل می‌شویم [شدیم] به صبورترین مردمان. بی‌امید، بی‌نقشه، بی‌چراغ. در انبوهی از سایه و خاموشی. تا شاید التیام پیدا کند زخم‌ها، در طول زمان،‌ و از پس آن نوری برخیزد، که رهنما باشد، تا دلگرممان کند. نشد هم دیگر از شانس بد ماست، هرچند که می‌دانم شانس وجود ندارد. یا دارد. دیگر نمی‌دانم.\r\n* با همه این حرف‌ها عدس‌هایی که هیچ امیدی به سبز شدنشان نبود روز آخر سرکشیدند و سبز شدند [نه آن‌قدر که هرسال] تا نایی بسازند برای همین امید داشتن به زمان. برای زدن لبخند، برای چند ثانیه. برای برگرداندن انگیزه خریدن سنبل، چیدن هفت‌سین. سبزشدنشان مراقبت می‌خواهد. نگران بودن می‌خواهد. رسیدگی می‌خواهد. این‌کارها لزومن سبزشان نمی‌کند، اما رها کردنشان قطعن خشکشان می‌کند. زیر این جمله‌ها خط بکشید.\r\n* ۳۶۴ روز",
        "className": "farsiPost",
        "createdAt": "2020-04-26T23:00:08.250003Z",
        "image": null
    },
    {
        "order": 14,
        "title": "نیمی از ما",
        "description": "",
        "date": "مرداد ۰۰",
        "body": "اگر حتا یک روز به نیمی از آن زندگی که می‌شناختیم بازگردیم، آن نیم از بین رفته یک‌جای کار یقه‌مان را می‌گیرد، به گوشمان یک سیلی می‌زند، و نیمی از نیم مانده را هم می‌برد. ما اما هربار، بعد از هر اتفاق مانند تمام اتفاق‌های قبلش، که هربار زندگی‌ را به دو نیم قبل از خود و بعد از خود تقسیم می‌کردند، که بی‌شمارند، بی‌واهمه از سیلی، سر بلند می‌کنیم، روی دوپا می‌ایستیم تا ادامه دهیم، در انتظار اتفاق بعدی، شاید کمی خمیده‌تر، حتمن کمی خمیده‌تر. حیف اما از زندگی، که مدام نصف می‌شود. تقریبن هر روز، دقیقن هر شب. با هر چشمی که می‌بندیم، یا با هر چشمی که باز می‌کنیم.\r\nمگر یک زندگی را چندبار می‌توان بر دو تقسیم کرد تا از ۱ بزرگتر بماند؟",
        "className": "farsiPost",
        "createdAt": "2021-08-17T22:22:34.612983Z",
        "image": null
    },
    {
        "order": 3,
        "title": "بدون عنوان",
        "description": "",
        "date": "۱۵ بهمن ۹۸",
        "body": "چندروزیست چرنوبیل می‌بینم. دیشب هم ۱۹۱۷. به تمام لحظاتی فکر می‌کنم که بعد از آن زندگی‌ها دیگر مانند قبلش نبود. زندگی خیلی‌ها، بعد از آن فجایع. مردمانی که کوچکترین نقشی در پیدایششان نداشتند، اما زنده‌نماندنشان، زندگی نکردنشان، کم‌ترین هزینه‌ایست که می‌پردازند. تک‌تک سربازان جنگ، تمام مردم اوکراین و اطراف، و همه ما، بعد از آن پرواز، بعد از آن کشتار، بعد از آن یکی، بعد از آن سکوت، و قبل از تمام این‌ها. راستش را بخواهی دیگر جمله \"چقدر بدبختیم ما\" را نمی‌پذیرم، مگر زمانی که \"ما\" اشاره به کل انسان‌ها باشد. اشاره به آن موقع که هزار هزار سرباز و غیرسرباز اروپایی تمام می‌شدند، آن‌لحظه که تصمیم گرفت تمامشان را بسوزاند، آن موقع که روس‌ها و اوکراینی‌ها و بلاروسی‌ها با تمام آن تشعشعات مزخرف تمام می‌شدند، آن‌موقع که آن‌همه خانواده‌ سوری تمام شدند (و می‌شوند)، آن‌موقع که صدهزار نفر در چند ثانیه تمام شدند، و ما در آن‌‌گوشه دنیا، در خیال خوش‌بختی [/یا بدبختی].\r\nسعادت مفهوم احمقانه‌ایست که هیچ‌گاه محقق نخواهد شد. توقعی هم نمی‌توان داشت، تا بوده همین بوده. معنی‌اش آن نیست که نباید برایش جنگید، ولی روزی که عده‌ای* به دست‌ بیاورندنش، یک‌جای دیگر [انگار] از دستش داده‌اند. حیف اما. زندگی می‌توانست زیباتر از چیزی باشد که تحمیل شده. که تعریف شده. خیلی زیبا. حیف.\r\n* مگر آن‌که این عده تبدیل بشود به همه،‌ آن‌گاه اگر به دستش بیاورند دیگر کسی نمی‌ماند که از دستش بدهد. چه کشفی. چه وهمی.",
        "className": "farsiPost",
        "createdAt": "2020-04-26T23:00:24.729844Z",
        "image": null
    },
    {
        "order": 12,
        "title": "مسیر رودخانه",
        "description": "",
        "date": "مرداد ۹۸",
        "body": "مسیر رودخانه را می‌گیرم، آن‌قدر می‌روم تا تمام شود. آن‌قدر می‌روم که بی‌آب شود. که پرآب شود. که سرچشمه شود. که دریا شود. آن‌قدر می‌روم که تمام شود. که آغاز شود. هرچقدر هم که می‌خواهی توضیح بده، اما رودخانه‌ای که از جنوب به شمال برود، به درد خودش می‌خورد. من راه خودم را می‌روم. در همان جهتی که می‌شناسم. به همان سویی که جوی‌های شهر بی‌رودخانه‌ام می‌روند. اگر درست بود که چه بهتر. اگر هم نبود آن‌قدر ادامه می‌دهم تا از آن سمتش رودی دیگر پدیدار شود. تا به دریایی ختم شود به پهنای تمام راه‌های قبلش. به وسعت تک‌تک قدم‌های پیموده قبلش. و همان‌جا خواهم‌ایستاد، تا ابد، چون بهترین کاری‌ست که در آن لحظه بلد خواهم بود.",
        "className": "farsiPost",
        "createdAt": "2020-04-26T23:02:38.228104Z",
        "image": null
    },
    {
        "order": 4,
        "title": "[بعد از تمام اشک‌ها و شمع‌ها]",
        "description": "",
        "date": "دی ۹۸",
        "body": "یک‌روز سرانجام [بعد از تمام اشک‌ها و شمع‌ها] خواهیم فهمید وظیفه تک‌تک ماست، تا به جای تمام لحظه‌هایی که نگذاشتند زندگی کنند -که خوب‌ هم می‌دانستند چگونه- زندگی کنیم، که گاهی نمی‌دانیم حتا، چگونه. خواهیم فهمید تنها راهش همین است، و تنها همین. همان‌کاری که آن‌ها می‌کردند برای ما، شاید. حتا اگر نیمی از این سوگ از آن‌ باشد که خود را یکی از آن‌ها می‌پنداریم -که هست- پس برای خودمان نیز، و تک‌تک لحظه‌هایی که نگذاشتند زندگی کنیم، که خوب هم می‌دانستیم، چگونه.\r\nتا آن‌روز اما دراز-راهیست. تاریکی محض است و هیچ نوری نیست، تا رهنمایی باشد، راهنمایی کند. لعنت به بی‌نوری، لعنت به بی‌راهی‌. اگر کسی بپرسد چه می‌خواهم، جوابش تنها همین است. حتا یک کورسو. از آن‌جا به بعد را از حفظم؛ هرچند که آن هم دیگر گمانی بیش نیست‌.\r\n---\r\nروز یازدهم.",
        "className": "farsiPost",
        "createdAt": "2020-04-26T23:00:38.543813Z",
        "image": null
    },
    {
        "order": 6,
        "title": "بدون عنوان",
        "description": "",
        "date": "۱۹ آبان ۹۸",
        "body": "- تمام آن فراز و نشیب‌هایی که پیموده‌ایم، تمام آن‌هایی که خواهیم پیمود، و تمام آن‌هایی که می‌پیماییم. تمام آن لبخندها که زده‌ایم، که خواهیم زد، که می‌زنیم. تمام آن‌ها که دریغ کردیم، که خواهیم کرد، که می‌کنیم. تمام روزها که می‌شماردیم، که خواهیم شمرد، که می‌شماریم. تمام آن روزها که فراموش کرده‌ایم، که خواهیم کرد، که می‌کنیم. تمام آن اشک‌ها، که گریستیم، که خواهیم گریست، که می‌گرییم.\r\n- در این قسمت باید چیزی نوشته شود، یا چیزی نوشته می‌شد که تمامشان را جمع می‌کرد در یک نقطه، و یک حرف زیبا و یا نتیجه‌گیری و یا امید می‌ساخت و ماجرا را تمام. اما جمع نشد. هرچقدر فکر کردم جمع نشد. جمع نمی‌شوند. شاید یک روزی، شاید هم نه.\r\n\r\n- تمام آن دست‌ها. که رها کردیم، که خواهیم کرد، که شد.",
        "className": "farsiPost",
        "createdAt": "2020-04-26T23:01:08.319069Z",
        "image": null
    },
    {
        "order": 8,
        "title": "بدون عنوان",
        "description": "",
        "date": "آبان ۹۸",
        "body": "بار قبل در راه ایتالیا یک‌نفر درخواست کرد جایم را عوض کنم، تا کنار فلانی بنشیند. امروز هم. ناگهان تلاش می‌کنم فرض کنم این آدم همان بود و من هم همان، قطار هم همان، ایتالیا هم همان. مسیر همان طول سفر هم همان. هیجانم همان و گیجیم همان. شورم همان و حالم همان. فلانی همان‪،‬ ما هم همان. دلیل سفر همان و زمان سفر همان. مبدا سفر همان و مقصد سفر همان. خانه همان. آدم‌هایش همان.\r\nدریغ از یک همان. دریغ از همان.\r\nمن همان. تو همان.",
        "className": "farsiPost",
        "createdAt": "2020-04-26T23:01:37.501341Z",
        "image": null
    },
    {
        "order": 11,
        "title": "هرکسی یا شب می‌میرد یا روز.",
        "description": "",
        "date": "تیر ۹۸",
        "body": "- شب آخری که تهران بودم خواب دیدم همه را می‌گیرند، ناگهان، بی‌دلیل. همه را می‌گرفتند. هر کس کوله داشت را که حتمن. من هم ناگزیر، بی آن‌که فکر کنم، شروع به فرار کردم. تنها دور می‌شدم. کوله به پشت. صدای موتورها بلندتر می‌شد. آن‌قدر دور شدم که تب گرفتن خوابید. شروع به بازگشت کردم. دیگر هیچ‌کس را نمی‌شناختم، چون همه را گرفته‌بودند، اما می‌شناختندم. نه تنها می‌شناختندم، که به‌سان یک خائن نه، که به‌سان یک ترسو (یا غریبه، نمی‌دانم.) می‌پنداشتندم. لابد چون کوله داشتم. دیگر خیابان‌ها را هم نمی‌شناختم.\r\n- دیشب‌ هم. بیدارترین خوابیست که می‌بینم.\r\n”هرکسی یا شب می‌میرد یا روز. من، شبانه‌روز.“* تمام روزها. تمام شب‌ها.\r\n(* سجاد افشاریان)",
        "className": "farsiPost",
        "createdAt": "2020-04-26T23:02:23.308419Z",
        "image": null
    },
    {
        "order": 13,
        "title": "یلدا",
        "description": "",
        "date": "۹ مهر ۹۸",
        "body": "اگر در آن نبرد هیچ‌کدام به دنبال پیروزی یا شکست نمی‌بودند چه؟ اگر آن نبرد هرگز شکل نمی‌گرفت. آن‌گاه شبانه‌روز را میان خود تقسیم می‌کردند و دیگر هیچ‌کس از شکست یک‌کدام و حماسه دیگری چیزی نمی‌گفت. دیگر هیچ‌کس از سیاهی نمی‌ترسید تا به روشنایی پناه ببرد. آن‌گاه تمام سیاهی‌ها را هم چون روشنایی‌ها می‌پذیرفتیم، و یاد می‌گرفتیم [چون مجبور می‌شدیم] کنار بیاییم با خودش، نه با ایده‌ آن‌که روزی شکست خواهد خورد باز. راستش را بخواهی چنان پیروزی‌ایی هم نبوده، روز بر شب، که اگر هست این دیگر چه نوعش است که مدام باید پیروزی خود را تکرار کند هرسال؟\r\n\r\nاصلن، چرا هیچ‌کس از شکست روز از شب، تنها ۶ماه بعدش حرفی نمی‌زند؟\r\n\r\nنه. باید راه دیگری باشد.\r\n\r\n[شروع پرده‌ی سوم*]",
        "className": "farsiPost",
        "createdAt": "2020-04-26T23:02:54.186808Z",
        "image": null
    },
    {
        "order": 10,
        "title": "۱۳۹۸",
        "description": "",
        "date": "فروردین ۹۸",
        "body": "دوست داشتم ببینم، ندیدم اما چیزی برای دیدن. دوست داشتم بخوانم، اما چیزی درخور خواندن نجستم. دوست داشتم بنویسم، بسرایم، بنوازم، فرای توان، چیزی هم برای خلق نداشتم. دیگر نه می‌نویسم نه می‌خوانم. نه کلمات را می‌پیچانم که سراییده باشم و نه پس و پیششان می‌کنم که نوشته‌باشم. یک چیزی گم شده است. آن‌قدر گم که انگار هیچ‌گاه پیدا نبوده. آن‌قدر گنگ، که انگار هیچ‌گاه تعریف نشده. پیدا کردنش، گویا کردنش، هرچقدر هم که سخت باشد، تنها راه است. سال نوست، اهداف ردیف کردن را بی‌معنی می‌دانم، تا گنگ‌ها گویا نشوند، گم‌ها پیدا و حل‌ناشدنی‌ها حل. أَحْسَنِ الْحَال نمی‌آید، هیچ‌کس [برایمان] حَوِّلْ نمی‌کند، کسی اصلن برای حَالَنَا تره هم خورد نمی‌کند، تا وقتی پیدا نشود. لِنَتَحَوَّلْ حالنا چطور است؟ (باید)بگردانیم حالمان را؟ باشد. بگردد، بگرداند یا بگردانیم. مهم آن‌است که آخرش گردانده شده‌باشد. احسن الحال را دریاب. با هر راهی که می‌توانی.",
        "className": "farsiPost",
        "createdAt": "2020-04-26T23:02:09.786867Z",
        "image": null
    },
    {
        "order": 5,
        "title": "بدون عنوان",
        "description": "",
        "date": "مهر ۹۸",
        "body": "- یک اتاق بود که در آن پیچ و مهره‌ها رو شل و سفت می‌کردیم، تاب را باز و جمع می‌کردیم، سرسره را سرهم می‌کردیم، آچار به دست اسکوتر و دوچرخه می‌بستیم. درواقع همه کار می‌کردیم. دستان سیاه و خیس عرق دنبال هم می‌کردیم و کیف دنیا را. همسایه‌ها رفتند، سرسره‌ و تاب هم از آن‌ اتاق بیرون شدند، تا کل آن اتاق تبدیل به یک سالن لوس مزخرف شود.\r\n- دوچرخه تعمیر می‌کردم. تمام سوتی‌ها و درد‌ها، کثیفی‌ها و خستگی‌ها از همان جنس بودند. آن‌قدری که یک آن‌ چشمانم بسته و باز شدند، صدایی شنیدم، و گمان کردم صدای باز شدن در آن‌جاست. اما همسایه‌ها هرکدام یک‌جا، سالن یک‌جا، من هم که یک‌جای دیگر.\r\nلابد آن سالن انتظار ما را می‌کشد که سرسره و تاب را برگردانیم و بازی کنیم. حقیقت آن است که این اتفاق هرگز نخواهد افتاد. احتمالش صفر مطلق است. حتا اگر هم روزی کاملن نمادین جمع شویم و برشان گردانیم و چند سلفی بگیریم، نزدیک آن چه بود هم نمی‌شود. دورانش تمام شد. دوران که گذشت فراموشش کن. نه خودش را، که رویای تکرارش را. خودش را کاملن به یاد داشته باش، لحظه به لحظه‌اش را، جرعه به جرعه‌اش را.",
        "className": "farsiPost",
        "createdAt": "2020-04-26T23:00:54.238264Z",
        "image": null
    },
    {
        "order": 9,
        "title": "پلاسکو",
        "description": "",
        "date": "آذر ۹۷",
        "body": "- وقتی پلاسکو می‌ریخت، مشغول سفارت بازی بودم و مثلن اشک می‌ریختم و از فلان مدرک کپی می‌گرفتم. پلاسکو می‌ریخت، من هم بیشتر می‌کندم. دود می‌کرد، من هم دودها را می‌بلعیدم. آخرین روزهایی که بودم از جلویش رد شدیم، که تنها یک دیوار با نقاشی آتش‌نشان‌ها دیدیم، با صورت‌های خالی، خودش اما نیست و نابود. شاید مثل خودم، نسبت به تمام گذشته‌ام، که در حال عبور کردن از آن بودم، بعد از بلعیدن تمام دودها.\r\n\r\nتوانایی محشری دارم برای سَمبُلیک‌کردن - یا نمادسازی؟! و هر نام فارسی دیگری - رویدادهای اطرافم. همیشه بخشی از ذهنم ناخودآگاه درگیر کشف چنین چیزهاییست، بی‌آن‌که بدانم. نصف آن‌ها هم مزخرف‌اند اما از آن نصف دیگر، نیمیشان را دوست دارم. مثلن زخمی بر دستم. که دیوانه‌است. یا همین پلاسکو. سوختند و تمام شدند و رفتند، دوسال گذشته و اکنون چه؟ نشسته‌ام چهارراه استانبول می‌بینم، HD، و پیتزا می‌خورم. بغض می‌کنم بی‌هوا، بی‌آن‌که بدانم چرا. البته دروغ چرا. می‌دانم. خوب هم می‌دانم. اه.",
        "className": "farsiPost",
        "createdAt": "2020-04-26T23:01:52.266705Z",
        "image": null
    },
    {
        "order": 7,
        "title": "روایت ناتمام یک فصل معلق",
        "description": "",
        "date": "۳۱ خرداد ۹۵",
        "body": "- روایت ناتمام یک فصل معلق. چقدر دوست‌داشتم که این تئاتر را می‌دیدم. چقدر نامش عجیب است! روایت، ناتمام، فصل، معلق. خب معلوم است که نباید دیده‌شود. روایت ناتمام، فصل معلق.\r\n- هرکسی در زندگی‌اش حتمن یک روایت ناتمام داشته‌است و حتمن یک فصل معلق. ولی هنگامی که این‌دو باهم ترکیب شوند، آخرش می‌شود \"نرو، بمان\" که با خواهشی وصف ناپذیر از بهارش می‌خواهد در این روایت ناتمام یک فصل معلق، نرود و بماند تا دل‌بستگی‌هایش به خواب روزها و بیداری شبانه تغییر نکند.\r\n- روایت ناتمام، طبق تعریف، ناتمام می‌ماند. با همین استدلال فصل معلق هم باید فصل معلق باقی بماند، اما نمی‌ماند. چون معلق است. هنگامی که به آکوردی معلق گوش می‌دهیم نمی‌دانیم دقیقن چه حسی می‌توان داشت. فصلش نیز هم. غیرقابل پیش‌بینی است.\r\n- از فصل معلق باید عبور کرد تا به بهار رسید. باید قابل پیش‌بینی‌اش کرد. خود پالت هم حتا با کمی تردید می‌گوید. بهار ما گذشته |شاید| و |انگار|. از شاید و انگار باید عبور کرد. باید بهار را ساخت. می‌توان بهار را ساخت.\r\n* روایت ناتمام هم شاید واقعن ناتمام بماند، شاید هم نه. شاید تنها برای زیباتر شدن اسم شده‌است روایت ناتمام؛ روایت تمام که نمی‌شود. کاری نداریم. بهار را می‌سازیم. خلاص.",
        "className": "farsiPost",
        "createdAt": "2020-04-26T23:01:21.342114Z",
        "image": null
    }
]